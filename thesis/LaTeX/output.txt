Úvod

V dnešním digitální světě je dostupnost webového obsahu obrovská a neustále
roste. S tím však přibývá i množství právních dokumentů, jako jsou licence
a podmínky použití, které uživatelé často přehlížejí. Přesto jsou tyto dokumenty klíčové, protože vymezují, jak mohou uživatelé obsah sdílet, upravovat
a dále využívat. Neznalost těchto podmínek může vést k neúmyslnému porušení autorských práv, což v některých případech může mít i právní důsledky.
Hlavním problémem je, že právní dokumenty jsou často dlouhé, složitě
formulované a pro běžné uživatele obtížně srozumitelné. To vede k tomu, že
je uživatelé často nečtou nebo jim nerozumí, čímž se nevědomky vystavují
právním rizikům. [1]
Cílem této práce je analyzovat metody extrakce informací z webových
zdrojů a navrhnout a implementovat nástroj, který pomocí těchto metod dokáže detekovat licence a zpracovat podmínky použití na webových stránkách.
Tento nástroj uživatelům poskytne stručné a relevantní informace o licenčních
omezeních, čímž usnadní orientaci v textech o podmínkách použití obsahu
a pomůže předcházet neúmyslnému porušování autorských práv.
Práce bude rozdělena do několika kapitol. Nejprve se zaměřím na analýzu problematiky extrakce informací z webových zdrojů, analýzu jazykových
modelů a průzkum existujících řešení. Následně se budu věnovat výběru použitých technologií a návrhu architektury. Ve třetí části se zaměřím na samotnou
implementaci nástroje a vývoj prototypu webové aplikace, na kterém nástroj
bude demonstrován. Nakonec se budu věnovat testování nástroje a hodnocení
přesnosti jazykových modelů.
Téma této práce jsem si zvolil, protože problematika licenčních podmínek a jejich srozumitelnosti je velmi aktuální. Navíc principy zpracování přirozeného jazyka a stále populárnější jazykové modely mají široké uplatnění
i v mnoha dalších oblastech.

1

Kapitola 1

Analýza

Předtím, něž je možné začít s návrhem a implementací nástroje, je nutné
provést analýzu dílčích částí problému. V této kapitole se tak zaměřuji na
analýzu licencí a podmínek použití na webových stránkách, extrakci informací z webových zdrojů, jazykové modely a existující nástroje a řešení.

1.1

Licence na webu

Licence na webových stránkách představují právní nástroje, které definují, jak
mohou uživatelé nakládat s obsahem dostupným na internetu. Tyto licence
jsou klíčovým prvkem pro ochranu duševního vlastnictví a zároveň umožňují
stanovit jasná pravidla pro další využití obsahu. Existuje více než 400 různých
licencí, které se liší podle toho, jaké podmínky stanovují. Každá taková licence
může být využívána pro různé druhy obsahu, jako jsou texty, obrázky, videa
nebo software. Každá licence má navíc své vlastní zkratky a symboly, které ji
identifikují. [2]
Na webu se setkáváme s několika typy licencí [3]:
Proprietární licence: Omezují uživatele v možnostech kopírování, modifikace nebo distribuce obsahu. Tyto licence jsou nejrestriktivnější a typicky
neumožňují přístup ke zdrojovému kódu nebo modifikaci díla
Public domain: Obsah, který není chráněn autorským právem a je volně
dostupný k jakémukoli použití.
Unlicensed: Soukromý nelicencovaný obsah, který stále podléhá autorskému
právu, i když nemá explicitně uvedenou licenci.
Open source licence: Poskytují uživatelům práva k používání, úpravě a sdílení obsahu za určitých podmínek. Tyto licence se dále dělí na:
Permisivní licence: jako Apache, MIT nebo BSD, které kladou minimální omezení na další využití a umožňují začlenění do proprietárních

2

Licence na webu

3

projektů.
Copyleft licence: jako GPL, AGPL nebo LGPL, které vyžadují, aby odvozená díla byla distribuována pod stejnou licencí.
Podobně jako u open source licencí, které 